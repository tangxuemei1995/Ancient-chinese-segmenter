"資治通鑑卷第一百八
端明殿學士兼翰林侍讀學士朝散大夫右諫議大夫充集賢院修撰權判西京留司御史臺上柱國河內郡開國侯食邑一千三百戶食實封四百戶賜紫金魚袋臣司馬光奉敕編集
後學天台胡三省音註
晉紀三十起玄黓執徐（壬辰），盡柔兆涒灘（丙申），凡五年。
烈宗孝武皇帝下
太元十七年（壬辰、三九二）
1春，正月，己巳朔，大赦。
2秦主登立昭儀隴西李氏爲皇后。
3二二月，壬寅，燕主垂自魯口如河間、渤海、平原。翟釗遣其將翟都侵館陶，屯蘇康壘。蘇康，人姓名。館陶縣，漢屬魏郡，晉屬陽平郡。將，卽亮翻；下同。三月，垂引兵南擊釗。
4秦驃騎將軍沒弈干帥衆降于後秦，驃，匹妙翻。騎，奇寄翻。帥，讀曰率。降，戶江翻。後秦以爲車騎將軍，封高平公。
5後秦主萇寢疾，命姚碩德鎭李潤，尹緯守長安，召太子興詣行營。萇時屯安定。萇，音長。征南將軍姚方成言於興曰：「今寇敵未滅，上復寢疾。復，扶又翻。王統等皆有部曲，終爲人患，宜盡除之。」興從之，殺王統、王廣、苻胤、徐成、毛盛。皆苻氏舊臣也。萇怒曰：「王統兄弟，吾之州里，實無他志；徐成等皆前朝名將，朝，直遙翻。吾方用之，奈何輒殺之！」使萇果以殺統等爲非罪，當按誅始造謀者；但怒而已，豈眞怒邪！
6燕主垂進逼蘇康壘。夏，四月，翟都南走滑臺。走，音奏。翟釗求救於西燕，西燕主永謀於羣臣，尙書郞渤海鮑遵曰：「使兩寇相弊，吾承其後，此卞莊子之策也。」中書侍郞太原張騰曰：「垂強釗弱，何弊之承！不如速救之，以成鼎足之勢。今我引兵趨中山，趨，七喩翻；下趣同。晝多疑兵，夜多火炬，垂必懼而自救。我衝其前，釗躡其後，此天授之機，不可失也。」永不從。翟釗敗，則西燕之亡形成矣。
7燕大赦。
8五月，丁卯朔，日有食之。
9六月，燕主垂軍黎陽，臨河欲濟，翟釗列兵南岸以拒之。辛亥，垂徙營就西津，去黎陽西四十里，爲牛皮船百餘艘，僞列兵仗，泝流而上。艘，蘇遭翻。上，時掌翻。釗亟引兵趣西津，趣，七喩翻。垂潛遣中壘將軍桂林王鎭等自黎陽津夜濟，營于河南，比明而營成。比，必寐翻，及也。釗聞之，亟還，攻鎭等營，垂命鎭等堅壁勿戰。釗兵往來疲暍，暍，於歇翻，傷暑也。攻營不能拔，將引去；鎭等引兵出戰，驃騎將軍農自西津濟，與鎭等夾擊，大破之。燕主垂用兵於河上者再，溫詳則引兵徑濟而取之，翟釗則張疑兵於西而潛軍東渡，亦以決勝，視敵之堅脆何如也。驃，匹妙翻。騎，奇寄翻。農，燕之驃騎大將軍，此逸「大」字。釗走還滑臺，將妻子，收遺衆，北濟河，登白鹿山，水經註：河內脩武縣北有白鹿山。憑險自守，燕兵不得進。農曰：「釗無糧，不能久居山中。」乃引兵還，留騎候之。釗果下山，還兵掩擊，盡獲其衆，釗單騎奔長子。西燕主永以釗爲車騎大將軍、兗州牧，封東郡王。歲餘，釗謀反，永殺之。
初，郝晷、崔逞及淸河崔宏、新興張卓、遼東夔騰、𧃰，姓也。石趙之臣有𧃰安。陽平路纂皆仕於秦，避秦亂來奔，詔以爲冀州諸郡，各將部曲營於河南；將，卽亮翻。旣而受翟氏官爵，翟氏敗，皆降於燕，降，戶江翻。燕主垂各隨其材而用之。釗所統七郡三萬餘戶，皆按堵如故。以章武王宙爲兗、豫二州刺史，鎭滑臺；徙徐州民七千餘戶于黎陽，以彭城王脫爲徐州刺史，鎭黎陽。徐州之民，蓋爲翟釗所掠者。脫，垂之弟子也。垂以崔蔭爲宙司馬。
初，陳留王紹爲鎭南將軍，太原王楷爲征西將軍，樂浪王溫爲征東將軍，樂浪，音洛琅。垂皆以蔭爲之佐。蔭才幹明敏強正，善規諫，四王皆嚴憚之；所至簡刑法，輕賦役，流民歸之，戶口滋息。
秋，七月，垂如鄴，以太原王楷爲冀州牧，右光祿大夫餘蔚爲左僕射。蔚，紆勿翻。
10秦主登聞後秦主萇疾病，大喜，疾甚曰病。吿祠世祖神主，苻堅廟號世祖。大赦，百官進位二等，秣馬厲兵，進逼安定，去城九十餘里。八月，萇疾小瘳，出拒之。登引兵出營，將逆戰，萇遣安南將軍姚熙隆別攻秦營，登懼而還。還，從宣翻，又如字。萇夜引兵旁出以躡其後，旦而候騎吿曰：騎，奇寄翻。「賊諸營已空，不知所向。」登驚曰：「彼爲何人，去令我不知，來令我不覺，謂其將死，忽然復來，復，扶又翻。朕與此羌同世，何其厄哉！」苻登屢爲姚萇所挫，故有懼萇之心，蓋至於是，登氣衰矣。登遂還雍，雍，於用翻；下同。萇亦還安定。
11三河王光遣其弟右將軍寶等攻金城王乾歸，寶及將士死者萬餘人。又遣其子虎賁中郞將纂擊南羌彭奚念，纂亦敗歸。光自將擊奚念於枹罕，克之，奚念奔甘松。甘松郡，乞伏國仁所置。及將，卽亮翻；下同。賁，音奔。枹，音膚。
12冬，十月，辛亥，荆州刺史王忱卒。忱，是壬翻。
13雍州刺史朱序以老病求解職；詔以太子右衞率郗恢爲雍州刺史，代序鎭襄陽。恢，曇之子也。郗曇見一百卷穆帝升平三年。率，所律翻。郗，丑之翻。曇，徒含翻。
14巴蜀人在關中者皆叛後秦，據弘農以附秦。秦主登以竇衝爲左丞相，衝徙屯華陰。華，戶化翻。郗恢遣將軍趙睦守金墉，河南太守楊佺期帥衆軍湖城，帥，讀曰率。擊衝，走之。
15十一月，癸酉，以黃門郞殷仲堪爲都督荆·益·寧三州諸軍事、荆州刺史，鎭江陵。仲堪雖有英譽，資望猶淺，議者不以爲允。到官，好行小惠，好，呼到翻。綱目不舉。
南郡公桓玄負其才地，以雄豪自處，負其才與其門地也。處，昌呂翻。朝廷疑而不用；年二十三，始拜太子洗馬。洗，悉薦翻。玄嘗詣琅邪王道子，値其酣醉，酣，戶甘翻。張目謂衆客曰：「桓溫晚塗欲作賊，云何？」玄伏地流汗，不能起；由是益不自安，常切齒於道子。後出補義興太守，守，式又翻。鬱鬱不得志，歎曰：「父爲九州伯，兒爲五湖長！」虞翻曰：太湖有五湖：隔湖、洮湖、射湖、貴湖及太湖爲五湖，並太湖之小支，俱連太湖，故太湖兼得五湖之名。韋昭曰：胥湖、蠡湖、洮湖、滆湖就太湖而五。酈善長謂長塘湖、射湖、貴湖、隔湖與太湖而五。吳中志謂貢湖、遊湖、胥湖、梅梁湖、金鼎湖爲五也。長，知兩翻。遂棄官歸國，玄襲封南郡公。上疏自訟曰：「先臣勤王匡復之勳，朝廷遺之，臣不復計。上，時掌翻。復，扶又翻；下同。至於先帝龍飛，陛下繼明，謂桓溫廢海西立簡文帝而帝繼統也。易曰：明兩作離，大人以繼明照四方。請問談者，誰之由邪？」疏寢不報。
玄在江陵，仲堪甚敬憚之。桓氏累世臨荆州，玄復豪橫，橫，戶孟翻。士民畏之，過於仲堪。嘗於仲堪聽事前戲馬，以矟擬仲堪。聽，讀曰廳。矟，色角翻。通俗文：長丈八者謂之矟。擬者，舉矟向之，若將刺之也。仲堪中兵參軍彭城劉邁謂玄曰：元帝謂江東置參軍十三曹，有中兵、外兵、騎兵。「馬矟有餘，精理不足。」玄不悅，仲堪爲之失色。爲，于僞翻。玄出，仲堪謂邁曰：「卿，狂人也！玄夜遣殺卿，我豈能相救邪！」使邁下都避之，都，謂建康。玄使人追之，邁僅而獲免。
征虜參軍豫章胡藩過江陵，見仲堪，說之曰：說，輸芮翻。「桓玄志趣不常，每怏怏於失職，怏，於兩翻。節下崇待太過，恐非將來之計也！」仲堪不悅。藩內弟章：十二行本「弟」下有「同郡」二字；乙十一行本同；孔本同。羅企生爲仲堪功曹，藩退，謂企生曰：「殷侯倒戈以授人，必及於禍。君不早圖去就，後悔無及矣！」爲後桓玄殺企生、仲堪張本。企，區智翻。
16庚寅，立皇子德文爲琅邪王，徙琅邪王道子爲會𥡴王。會，工外翻。
17十二月，燕主垂還中山，以遼西王農爲都督兗、豫、荆、徐、雍五州諸軍事，鎭鄴。雍，於用翻。
18休官權千成據顯親，自稱秦州牧。休官，雜夷部落之名。顯親縣，漢光武置，屬漢陽郡。晉改顯親爲顯新，復漢陽爲天水郡。晉書姚興載記，「權千成」作「權干城」，略陽豪族也。
19淸河人李遼上表請敕兗州脩孔子廟，孔子廟在魯。魯郡，前漢屬徐州，後漢、晉屬豫州，江表始分屬兗州。給戶灑掃。灑，所賣翻；掃，素報翻；又各如字。仍立庠序，收敎學者，曰：「事有如賖而寔急者，此寔義與虛實之實同。此之謂也！」表不見省。省，悉景翻。
十八年（癸巳、三九三）
1春，正月，燕陽平孝王柔卒。
2權千成爲秦所逼，請降於金城王乾歸，降，戶江翻。乾歸以爲東秦州刺史、休官大都統、公。
3夏，四月，庚子，燕主垂加太子寶大單于；以安定王庫傉官偉爲太尉，單，音蟬。傉，奴沃翻。范陽王德爲司徒，太原王楷爲司空，陳留王紹爲尙書右僕射。五月，立子熙爲河間王，朗爲渤海王，鑒爲博陵王。
4秦右丞相竇衝矜才尙人，尙人者，陵人而出其上。自請封天水王；秦主登不許。六月，衝自稱秦王，改元元光。
5金城王乾歸立其子熾磐爲太子。熾，昌志翻。熾磐勇略明決，過於其父。
6秋，七月，秦主登攻竇衝於野人堡，衝求救於後秦。尹緯言於後秦主萇曰：「太子仁厚之稱，緯，于貴翻。稱，尺證翻，名稱也。著於遠近，而英略未著，請使擊苻登以著之。」萇從之。太子興將兵攻胡空堡，登解衝圍以赴之。興因襲平涼，大獲而歸。苻登自大界之敗，以平涼爲根本。萇使興還鎭長安。
7魏王珪以薛干太悉伏不送劉勃勃，事見上卷十六年。八月，襲其城，屠之，太悉伏奔秦。
8氐帥楊佛嵩叛，奔後秦，帥，所類翻。楊佺期、趙睦追之，佺，且緣翻。九月，丙戌，敗佛嵩於潼關。後秦將姚崇救佛嵩，敗晉兵，敗，補邁翻。趙睦死。
9冬，十月，後秦主萇疾甚，還長安。
10燕主垂議伐西燕，諸將皆曰：「永未有釁，我連年征討，士卒疲弊，未可也。」范陽王德曰：「永旣國之枝葉，又僭舉位號，惑民視聽，宜先除之，以壹民心。士卒雖疲，庸得已乎！」垂曰：「司徒意正與吾同。吾比老，叩囊底智，足以取之，比，必寐翻，及也。終不復留此賊以累子孫也。」垂不欲留慕容永以累子孫，而不知拓跋珪已窺𨵦於代北矣。是以有國有家者，不恃無敵國外患，恃吾所以傳國承家者足以待之耳。累，力瑞翻。復，扶又翻。遂戒嚴。
十一月，垂發中山步騎七萬，遣鎭西將軍·丹楊王纘、「纘」，當作「瓚」。龍驤將軍張崇出井陘，驤，思將翻。陘，音刑。攻西燕武鄕公友于晉陽，征東將軍平規攻鎭東將軍段平于沙亭。沙亭在鄴西南。西燕主永遣其尙書令刁雲、車騎將軍慕容鍾帥衆五萬守潞川。帥，讀曰率。友，永之弟也。十二月，垂至鄴。
11己亥，後秦主萇召太尉姚旻、僕射尹緯、姚晃、將軍姚大目、尙書狄伯支入禁中，受遺詔輔政。萇謂太子興曰：「有毀此諸公者，愼勿受之。汝撫骨肉以恩，接大臣以禮，待物以信，遇民以仁，四者不失，吾無憂矣。」姚萇所以詔其子者，勝於苻健。姚晃垂涕問取苻登之策，萇曰：「今大業垂成，興才智足辦，奚所復問！」復，扶又翻。庚子，萇卒。年六十四。興祕不發喪，以其叔父緖鎭安定，碩德鎭陰密，弟崇守長安。
或謂碩德曰：「公威名素重，部曲最強，今易世之際，必爲朝廷所疑，不如且奔秦州，碩德本起兵隴上，據冀城。觀望事勢。」碩德曰：「太子志度寬明，必無他慮。今苻登未滅而骨肉相攻，是自亡也；吾有死而已，終不爲也。」遂往見興，興優禮而遣之。興自稱大將軍，以尹緯爲長史，狄伯支爲司馬，帥衆伐秦。帥，讀曰率。
十九年（甲午、三九四）
1春，章：十二行本「春」下有「正月」二字；乙十一行本同；孔本同；張校同。秦主登聞後秦主萇卒，卒，子恤翻；下同。喜曰：「姚興小兒，吾折杖笞之耳。」乃大赦，盡衆而東，輕敵者敗，宜苻登所以不亡於姚萇之時而亡於姚興之初立也。留司徒安成王廣守雍，雍，於用翻。太子崇守胡空堡；遣使拜金城王乾歸爲左丞相、河南王、領秦·梁·益·涼·沙五州牧，加九錫。使，疏吏翻；下同。
2初，禿髮思復鞬卒，鞬，居言翻。子烏孤立。烏孤雄勇有大志，與大將紛陁謀取涼州。欲幷呂光也。將，卽亮翻。紛陁曰：「公必欲得涼州，宜先務農講武，禮俊賢，修政刑，然後可也。」烏孤從之。三河王光遣使拜烏孤冠軍大將軍、河西鮮卑大都統。冠，古玩翻。烏孤與其羣下謀之曰：「可受乎？」皆曰：「吾士馬衆多，何爲屬人！」石眞若留不對。烏孤曰：「卿畏呂光邪？」石眞若留曰：「吾根本未固，小大非敵，若光致死於我，何以待之！不如受以驕之，俟釁而動，蔑不克矣。」烏孤乃受之。紛陁與石眞若留，皆能審宜應事者也。史言秃髮烏孤所以興。紛與石眞，蓋皆夷姓。
3二月，秦主登攻屠各姚奴、帛蒲二堡，克之。二堡，在胡空堡之東。屠，直於翻。
4燕主垂留淸河公會鎭鄴，發司、冀、靑、兗兵，遣太原王楷出滏口，滏，音釜。遼西王農出壺關，垂自出沙庭以擊西燕，「庭」，當作「亭」；其地在鄴西南。標榜所趣，軍各就頓。分處置兵以疑敵，使不知所備。趣，七喩翻；下同。西燕主永聞之，嚴兵分道拒守，聚糧臺壁，水經註：潞縣北對故臺壁，漳水出其南，本潞子所立也。魏收地形志，襄垣郡刈陵縣，漢、晉之潞縣也，有臺壁。遣從子征東將軍小逸豆歸、時西燕之臣有二逸豆歸，故此稱小逸豆歸。從，才用翻。鎭東將軍王次多、右將軍勒馬駒帥衆萬餘人戍之。帥，讀曰率。
5夏，章：十二行本「夏」下有「四月」二字；乙十一行本同；孔本同；張校同；退齋校同。秦主登自六陌趣廢橋，趣，七喩翻。後秦始平太守姚詳據馬嵬堡以拒之。嵬，五回翻。太子興遣尹緯將兵救詳，將，卽亮翻。緯據廢橋以待秦。秦兵爭水，不能得，渴死者什二、三，因急攻緯。興馳遣狄伯支謂緯曰：「苻登窮寇，宜持重以挫之。」緯曰：「先帝登遐，鄭玄曰：登，上也；遐，已也。上已者，若仙去云耳。上，時掌翻。人情擾懼，今不因思奮之力以禽敵，大事去矣！」遂與秦戰，秦兵大敗。其夜，秦衆潰，登單騎奔雍，騎，奇寄翻。雍，於用翻。太子崇及安成王廣聞敗，皆棄城走；登至，無所歸，乃奔平涼，收集遺衆，入馬毛山。平涼城，在漢安定鶉陰縣界，後周始置平涼郡及縣，唐爲原州縣。赫連定之敗，魏亦據馬髦嶺以禽奚斤，蓋平涼之險要處也。
6燕主垂頓軍鄴西南，月餘不進。西燕主永怪之，以爲太行道寬，行，戶剛翻。疑垂欲詭道取之，乃悉斂諸軍屯軹關，軹，知氏翻。杜太行口，惟留臺壁一軍。甲戌，垂引大軍出滏口，入天井關。前漢書地理志，上黨郡高都縣有天井關。蔡邕曰：太行山上有天井關，在井北，遂因名焉。余按今澤州晉城縣有太行關，關內有天井泉三所，卽天井關也。五月，乙酉，燕軍至臺壁，永遣從兄太尉大逸豆歸救之，從，才用翻。平規擊破之。小逸豆歸出戰，遼西王農又擊破之，斬勒馬駒，禽王次多，遂圍臺壁。永召太行軍還，自將精兵五萬以拒之。刁雲、慕容鍾震怖，帥衆降燕，永誅其妻子。將，卽亮翻。怖，普布翻。帥，讀曰率。降，戶江翻。己亥，垂陳于臺壁南，陳，讀曰陣。遣驍騎將軍慕容國伏千騎於澗下；驍，堅堯翻。騎，奇寄翻。庚子，與永合戰，垂僞退，永衆追之，行數里，國騎從澗中出，斷其後，斷，丁管翻。諸軍四面俱進，大破之，斬首八千餘級，永走歸長子。晉陽守將聞之，棄城走。丹楊王瓚等進取晉陽。瓚，藏旱翻。
7後秦太子興始發喪，卽皇帝位于槐里，興，字子略，萇之長子也。槐里縣，漢屬扶風，晉屬始平郡。宋白曰漢槐里縣故城，在唐岐州興平縣東南七里。興旣破苻登，始發喪襲位。大赦，改元皇初；遂如安定。諡後秦主萇曰武昭皇帝，廟號太祖。
8六月，壬子，追尊會𥡴王太妃鄭氏曰簡文宣太后。會，工外翻。諡法：聖善周聞曰宣。羣臣謂宣太后應配食元帝，太子前率徐邈曰：晉志：惠帝建東宮，稱中衞率；泰始五年，分爲左右，各領一軍；惠帝時，愍懷太子在東宮，又加前後二率；江左省前後二率，孝武太元中又置。率，所類翻。「宣太后平素之時，不伉儷於先帝；言非正妃。伉，苦浪翻，敵也。儷，力計翻，並也。至於子孫，豈可爲祖考立配！」爲，于僞翻。國學明敎東莞臧燾曰：據晉書儒林傳：元帝運鍾百六，光啓中興，雖尊儒勸學，亟降於綸言，然東序西膠，未聞於絃誦。明皇雅愛流略，簡文敦悅典墳，乃招集學徒，引奬風烈。國學明敎之官，當置於明帝、簡文時也。莞，音官。「今尊號旣正，則罔極之情申；別建寢廟，則嚴禰之義顯；嚴，尊也。禰，父廟也。繫子爲稱，兼明貴之所由。繫子爲稱，簡文繫之宣太后之上也。春秋傳曰：母以子貴。稱，尺證翻。一舉而允三義，不亦善乎！」乃立廟於太廟路西。
9燕主垂進軍圍長子。西燕主永欲奔後秦，侍中蘭英曰：「昔石虎伐龍都，太祖堅守不去，事見九十六卷晉成帝咸康四年。卒成大燕之基。卒，子恤翻。今垂七十老翁，厭苦兵革，終不能頓兵連歲以攻我也；但當城守以疲之。」永從之。兵交之變，其應無窮，惟知彼知己者，乃能百戰不殆耳。慕容永欲以棘城之事自況，當時與之共守長子者，果能效死不去，若慕容皝之諸臣乎！
10秦主登遣其子汝陰王宗爲質於河南王乾歸以請救，質，音致。進封乾歸梁王，納其妹爲梁王后；乾歸遣前軍將軍乞伏益州等帥騎一萬救之。帥，讀曰率。騎，奇寄翻。秋，七月，登引兵出迎乾歸兵，後秦主興自安定如涇陽，與登戰于山南，馬髦山南也。執登，殺之。年五十二。悉散其部衆，使歸農業；徙陰密三萬戶於長安，以李后賜姚晃。益州等聞之，引兵還。還，從宜翻，又如字。秦太子崇奔湟中，卽帝位，改元延初；諡登曰高皇帝，廟號太宗。
11後秦安南將軍強熙、鎭遠將軍強章：十二行本「強」作「楊」；乙十一行本同。多叛，推竇衝爲主。後秦主興自將討之，軍至武功，多兄子良國殺多而降，強，其兩翻。將，卽亮翻。降，戶江翻。熙奔秦州，衝奔汧川，汧川卽扶風汧縣之地。汧，苦堅翻。汧川氐仇高執送之。
12三河王光以子覆爲都督玉門以西諸軍事、西域大都護，鎭高昌；命大臣子弟隨之。
13八月，己巳，尊皇太妃李氏爲皇太后，居崇訓宮。
14西燕主永困急，遣其子常山公弘等求救於雍州刺史郗恢，郗，丑之翻。幷獻玉璽一紐。璽，斯氏翻。恢上言：「垂若幷永，爲患益深，不如兩存之，可以乘機雙斃。」帝以爲然，昭靑·兗二州刺史王恭、豫州刺史庾楷救之。楷，亮之孫也。庾氏爲桓溫所誅，楷復不能振，自此微矣。永恐晉兵不出，又遣其太子亮來爲質，質，音致。平規追亮及於高都，獲之。高都縣屬上黨郡，隋爲澤州丹川縣，唐爲晉城縣。永又吿急於魏，魏王珪遣陳留公虔、將軍庾岳帥騎五萬東渡河，屯秀容以救之。此北秀容也，在漢定襄郡界，後魏置秀容郡秀容縣。又立秀容護軍於汾水西北六十里，徙北秀容胡人居之，此南秀容也。劉昫曰：忻州秀容縣，漢汾陽縣地，隋自秀容故城移於此，因更名。帥，讀曰率。騎，奇寄翻。虔，紇根之子也。紇根見一百四卷元年。紇，戶骨翻。晉、魏兵皆未至，大逸豆歸部將伐勤等開門內燕兵，燕人執永，斬之，幷斬其公卿大將刁雲、大逸豆歸等三十餘人，將，卽亮翻。得永所統八郡七萬餘戶及秦乘輿、服御、伎樂、珍寶甚衆。乘，繩證翻。燕主垂以丹楊王瓚爲幷州刺史，鎭晉陽；宜都王鳳爲雍州刺史，鎭長子。永尙書僕射昌黎屈遵、瓚，藏旱翻。雍，於用翻。屈，居勿翻。尙書陽平王德、祕書監中山李先、太子詹事渤海封則、黃門郞太山胡母亮、中書郞張騰、尙書郞燕郡公孫表皆隨才擢敍。李先、公孫表，後皆仕魏，位通顯。
九月，垂自長子如鄴。
15冬，十月，秦主崇爲梁王乾歸所逐，奔隴西王楊定。定留司馬邵彊守秦州，帥衆二萬與崇共攻乾歸，乾歸遣涼州牧軻彈、秦州牧益州、立義將軍詰歸帥騎三萬拒之。軻彈、益州、詰歸皆乞伏氏也。涼、秦二州牧，乾歸所置，非能有其地。「軻彈」，晉書載記作「軻殫」。帥，讀曰率；下同。益州與定戰，敗於平州，載記作「平川」，當從之。軻彈、詰歸皆引退，軻彈司馬翟瑥奮劍怒曰：瑥，音溫。「主上以雄武開基，所向無敵，威振秦、蜀。將軍以宗室居元帥之任，帥，所類翻。當竭力致命以佐國家。今秦州雖敗，二軍尙全，柰何望風退衂，衂，女六翻。將何面以見主上乎！瑥雖無任，獨不能以便宜斬將軍乎！」軻彈謝曰：「向者未知衆心何如耳。果能若是，吾敢愛死！」乃帥騎進戰，益州、詰歸亦勒兵繼之，大敗定兵，敗，補邁翻。殺定及崇，斬首萬七千級。穆帝永和七年，秦王健改元卽位，歷六主，四十二年而亡。乾歸於是盡有隴西之地。乞伏始得秦州。
定無子，其叔父佛狗之子盛，先守仇池，自稱征西將軍、秦州刺史、公，諡定爲武王；仍遣使來稱藩。使，疏吏翻。秦太子宣奔盛，分章：十二行本「分」上有「盛」字；乙十一行本同；孔本同。氐、羌爲二十部護軍，各爲鎭戍，不置郡縣。
16燕主垂東巡陽平、平原，命遼西王農濟河，與安南將軍尹國略地靑、兗，農攻廩丘，國攻陽城，皆拔之。東平太守韋簡戰死，高平、泰山、琅邪諸郡皆委城奔潰，農進軍臨海，臨東海也。徧置守宰。
17柔然曷多汗棄其父，與社崙率衆西走；柔然降魏，見上卷十六年。汗，音寒。崙，盧昆翻。魏長孫肥追之，及於上郡跋那山，斬曷多汗。社崙收其餘衆數百，奔𤴓候跋，𤴓候跋處之南鄙。處，昌呂翻。社崙襲𤴓候跋，殺之；𤴓候跋子啓跋、吳頡等皆奔魏。社崙掠五原以西諸部，走度漠北。柔然自此遂爲魏患。據載記，以社崙爲河西鮮卑，則柔然亦鮮卑種也。
18十一月，燕遼西王農敗辟閭渾於龍水，郭緣生述征記曰：逢山在廣固南二十里，洋水歷其陰而東北流，世謂之石溝水，出委粟山北，而東注于巨洋水，謂之石溝口。然是水下流亦有時通塞，及其春夏水泛，川瀾無輟，亦或謂之龍泉水。敗，補邁翻。遂入臨淄。十二月，燕主垂召農等還。
19秦主興遣使與燕結好，使，疏吏翻。好，呼到翻。是歲前秦滅，通鑑始書後秦爲秦。幷送太子寶之子敏於燕，燕封敏爲河東公。
20梁王乾歸自稱秦王，大赦。自此以後，史以西秦別之。
二十年（乙未、三九五）
1春，正月，燕主垂遣散騎常侍封則報聘于秦；散，悉亶翻。騎，奇寄翻。遂自平原狩于廣川、勃海、長樂而歸。漢高祖置信都郡，景帝二年，爲廣川國，明帝更名樂成，安帝改曰安平，晉改曰長樂郡，又別立廣川郡。樂，音洛。
2西秦王乾歸以太子熾磐領尙書令，熾，昌志翻。左長史邊芮爲左僕射，右長史祕宜爲右僕射，置官皆如魏武、晉文故事，然猶稱大單于、大將軍。單，音蟬。邊芮等領府佐如故。
3薛干太悉伏自長安亡歸嶺北。嶺北，謂九嵕嶺北。十八年，太悉伏奔秦。上郡以西鮮卑雜胡皆應之。
4二月，甲寅，尙書令陸納卒。
5三月，庚辰朔，日有食之。
6皇太子出就東宮，以丹楊尹王雅領少傅。
時會𥡴王道子專權奢縱，嬖人趙牙本出倡優，少，詩照翻。會，工外翻。倡，音昌。茹千秋本錢唐捕賊吏，錢唐縣，前漢屬會𥡴郡，後漢屬吳郡。錢唐記曰：郡議曹華信議立此塘以防海水，始開，募能致土一斛者卽與錢一千。旬月之間，來者雲集，塘未成而不復取，於是載土石者皆委之而去，塘以之成，故名錢塘。楊正衡曰：茹，音如，又而據翻；浙間舊有此姓。皆以諂賂得進。道子以牙爲魏郡太守，千秋爲驃騎諮議參軍。驃，頻召翻，今匹妙翻。騎，奇寄翻。牙爲道子開東第，築山穿池，爲，于僞翻。功用鉅萬。帝嘗幸其第，謂道子曰：「府內乃有山，甚善；然修飾太過。」道子無以對。帝去，道子謂牙曰：「上若知山是人力所爲，爾必死矣！」牙曰：「公在，牙何敢死！」營作彌甚。千秋賣官招權，聚貨累億。博平令吳興聞人奭上疏言之，博平縣，漢屬東郡，晉屬平原郡；江左屬魏郡，與郡皆僑置。帝益惡道子，惡，烏路翻。而逼於太后，不忍廢黜。乃擢時望及所親幸王恭、郗恢、殷仲堪、王珣、王雅等，使居內外要任以防道子；道子亦引王國寶及國寶從弟琅邪內史緖以爲心腹。從，才用翻。由是朋黨競起，無復曏時友愛之驩矣；太后每和解之。中書侍郞徐邈從容言於帝曰：從，千容翻。「漢文明主，猶悔淮南；世祖聰達，負愧齊王；淮南事見十四卷漢文帝六年。齊王事見八十一卷武帝太康四年。兄弟之際，實爲深愼。會𥡴王雖有酣媟之累，媟，私列翻。累，力瑞翻。宜加弘貸，消散羣議；外爲國家之計，內慰太后之心。」帝納之，復委任道子如故。復，扶又翻。
7初，楊定之死也，天水姜乳襲據上邽；夏，四月，西秦王乾歸遣乞伏益州帥騎六千討之。左僕射邊芮、民部尙書王松壽曰：「益州屢勝而驕，不可專任，必以輕敵取敗。」乾歸曰：「益州驍勇，諸將莫及，帥，讀曰率。騎，奇寄翻。驍，堅堯翻。將，卽亮翻。當以重佐輔之耳。」乃以平北將軍韋虔爲長史，左禁將軍務和爲司馬。務，姓也。古有務光。至大寒嶺，大寒嶺在上邽西。益州不設部伍，聽將士遊畋縱飮，令曰：「敢言軍事者斬！」虔等諫不聽，乳逆擊，大破之。
8魏王珪叛燕，侵逼附塞諸部。五月，甲戌，燕主垂遣太子寶、遼西王農、趙王麟帥衆八萬，自五原伐魏，范陽王德、陳留王紹別將步騎萬八千爲後繼。散騎常侍高湖諫曰：散，悉亶翻。騎，奇寄翻。「魏與燕世爲婚姻，代王什翼犍兩娶於慕容，皆早卒。哀帝隆和元年，什翼犍納女於燕，燕又以女妻之。彼有內難，燕實存之，事見一百六卷十一年及一百七卷十二年。難，乃旦翻。其施德厚矣，結好久矣。間以求馬不獲而留其弟，事見上卷十六年。好，呼到翻；下同。曲在於我，柰何遽興兵擊之！拓跋涉圭沈勇有謀，蕭子顯曰：珪，字涉圭。沈，持林翻。幼歷艱難，兵精馬強，未易輕也。皇太子富於春秋，志果氣銳，今委之專任，章：十二行本「任」作「征」；乙十一行本同；張校同。必小魏而易之，易，以豉翻。萬一不如所欲，傷威毀重，願陛下深圖之！」言頗激切，垂怒，免湖官。湖，泰之子也。前燕時，垂爲車騎將軍，以泰爲從事中郞。
9六月，癸丑，燕太原元王楷卒。
10西秦王乾歸遷于西城。苑川西城也。
11秋，七月，三河王光帥衆十萬伐西秦，帥，讀曰率。西秦左輔密貴周、左衞將軍莫者羖羝密以國爲氏。姓譜：漢有尙書密忠。據通鑑下文，則以密貴爲姓。莫者，夷複姓。勸西秦王乾歸稱藩於光，以子敕勃爲質。質，音致。光引兵還，乾歸悔之，殺周及羖羝。羖，音古。羝，音氐。
12魏張袞聞燕軍將至，言於魏王珪曰：「燕狃於滑臺、長子之捷，滑臺事見上十七年；長子事見上年。狃，與忸同。杜預曰：忸，忲也。竭國之資力以來，有輕我之心，宜羸形以驕之，乃可克也。」羸，倫爲翻。珪從之，悉徙部落畜產，西渡河千餘里以避之。燕軍至五原，降魏別部三萬餘家，降，戶江翻。收穄田百餘萬斛，置黑城，黑城在五原河北。按魏書帝紀：登國五年，劉衞辰遣子直力鞮出稒陽塞，侵及黑城。從可知矣。進軍臨河，水經：河水自新秦中屈而南流，過五原、西安陽、成宜、宜梁、臨沃、稒陽等縣南。造船爲濟具。珪遣右司馬許謙乞師於秦。
13禿髮烏孤擊乙弗、折掘等諸部，皆破降之，築廉川堡而都之。乙弗、折掘二部，皆在秃髮氏之西。廉川在湟中。降，戶江翻。廣武趙振，少好奇略，少，詩照翻。好，呼到翻。聞烏孤在廉川，棄家從之。烏孤喜曰：「吾得趙生，大事濟矣！」拜左司馬。三河王光封烏孤爲廣武郡公。
14有長星見自須女，至于哭星。天文志：須女四星。須，賤妾之稱，婦職之卑者也。斗、牛、女，揚州分。虛二星、危三星，皆主死喪。哭泣、墳墓，四星，屬危之下，主死喪、哭泣、爲墳墓也。見，賢遍翻。帝心惡之，於華林園舉酒祝之曰：晉都建康，倣洛都，起華林園。惡，烏路翻。「長星，勸汝一盃酒；自古何有萬歲天子邪！」
15八月，魏王珪治兵河南；治，直之翻。九月，進軍臨河。燕太子寶列兵將濟，暴風起，漂其船數十艘泊南岸。漂，紕招翻。艘，蘇遭翻。魏獲其甲士三百餘人，皆釋而遣之。
寶之發中山也，燕主垂已有疾，旣至五原，珪使人邀中山之路，伺其使者，盡執之。伺，相吏翻。使，疏吏翻。寶等數月不聞垂起居，珪使所執使者臨河吿之曰：「若父已死，何不早歸！」寶等憂恐，士卒駭動。
珪使陳留公虔將五萬騎屯河東，東平公儀將十萬騎屯河北，河水自金城過武威、天水、安定、北地郡界，率東北流，至朔方沃野縣界，始屈而東南流。虔屯河東，儀屯河北，皆河曲之地，未渡河也。北史曰：儀據朔方。將，卽亮翻；下同。略陽公遵將七萬騎塞燕軍之南。遵，壽鳩之子也。壽鳩見一百四卷元年。秦主興遣楊佛嵩將兵救魏。
燕術士靳安言於太子寶曰：靳，居欣翻。「天時不利，燕必大敗，速去可免。」寶不聽。安退，吿人曰：「吾輩皆當棄尸草野，不得歸矣！」
燕、魏相持積旬，趙王麟將慕輿嵩等以垂爲實死，謀作亂，奉麟爲主；事泄，嵩等皆死，寶、麟等內自疑。冬，十月，辛未，燒船夜遁。時河冰未結，寶以魏兵必不能渡，不設斥候。十一月，己卯，暴風，冰合，魏王珪引兵濟河，留輜重，重，直用翻。選精銳二萬餘騎急追之。
燕軍至參合陂，有大風，黑氣如堤，自軍後來，臨覆軍上。覆，扶又翻。沙門支曇猛支者，曇猛之俗姓。曇，徒含翻。言於寶曰：「風氣暴迅，魏兵將至之候，宜遣兵禦之。」寶以去魏軍已遠，笑而不應。曇猛固請不已，麟怒曰：「以殿下神武，師徒之盛，足以橫行沙漠，索虜何敢遠來！太元十八年，慕容麟已知拓跋珪之必爲燕患矣，今乃輕之如此，豈其心自疑而欲敗寶之師邪？其後寶不能守中山而麟亦不能自立，同歸于亂而已矣。索，昔各翻。而曇猛妄言驚衆，當斬以徇！」曇猛泣曰：「苻氏以百萬之師，敗於淮南，正由恃衆輕敵，不信天道故也！」事見一百四卷、五卷七年、八年。司徒德勸寶從曇猛言，寶乃遣麟帥騎三萬居軍後以備非常。帥，讀曰率。騎，奇寄翻；下同。麟以曇猛爲妄，縱騎遊獵，不肯設備。寶遣騎還詗魏兵，詗，古永翻，又翾正翻。騎行十餘里，卽解鞍寢。
魏軍晨夜兼行，乙酉，暮，至參合陂西。燕軍在陂東，營於蟠羊山南水上。水經註：可不埿水出鴈門沃陽縣東南六十里山下，西北流注沃水，合流而東，逕參合縣南。魏王珪夜部分諸將，分，扶問翻。掩覆燕軍，士卒銜枚束馬口潛進。丙戌，日出，魏軍登山，下臨燕營；燕軍將東引，引而東行也。顧見之，士卒大驚擾亂。珪縱兵擊之，燕兵走赴水，人馬相騰躡，壓溺死者以萬數。略陽公遵以兵邀其前，燕兵四五萬人，一時放仗斂手就禽，其遺迸去者不過數千人，迸，北孟翻。太子寶等皆單騎僅免。殺燕右僕射陳留悼王紹，生禽魯陽王倭奴、倭，烏禾翻。桂林王道成、濟陰公尹國等文武將吏數千人，濟，子禮翻。兵甲糧貨以鉅萬計。道成，垂之弟子也。
魏王珪擇燕臣之有才用者代郡太守廣川賈閏、閏從弟驃騎長史昌黎太守彜、太史郞晁章：十二行本「晁」上有「遼東」二字；乙十一行本同；孔本同；張校同。崇等留之，晁，直遙翻。其餘欲悉給衣糧遣還，以招懷中州之人。中部大人王建曰：「燕衆強盛，今傾國而來，我幸而大捷，不如悉殺之，則其國空虛，取之爲易。易，以豉翻。且獲寇而縱之，無乃不可乎！」乃盡阬之。十二月，珪還雲中之盛樂。通鑑於惠帝元康五年，書定襄之盛樂故城，此書雲中之盛樂；蓋歷代郡縣廢徙無常，前漢成樂縣屬定襄，後漢成樂縣屬雲中。前書定襄之盛樂，此前漢之故城也；此書雲中之盛樂，此後漢之故城也。
燕太子寶恥於參合之敗，請更擊魏。司徒德言於燕主垂曰：「虜以參合之捷，有輕太子之心，宜及陛下神略以服之，不然，將爲後患。」垂乃以淸河公會錄留臺事，領幽州刺史，代高陽王隆鎭龍城；以陽城王蘭汗爲北中郞將，代長樂公盛鎭薊；樂，音洛。薊，音計。命隆、盛悉引其精兵還中山，期以明年大舉擊魏。
16是歲，秦主興封其叔父緖爲晉王，碩德爲隴西王，弟崇爲齊公，顯爲常山公。
二十一年（丙申、三九六）
1春，正月，燕高陽王隆引龍城之甲入中山，軍容精整，燕人之氣稍振。漢人有言：「戰勝之威，士氣百倍；敗軍之卒，沒世不復正。」此之謂也。
2休官權萬世帥衆降西秦。前年，乞伏乾歸稱秦王，故稱西秦以別於姚秦。帥，讀曰率。降，戶江翻。
3燕主垂遣征東將軍平規發兵冀州。二月，規以博陵、武邑、長樂三郡兵反於魯口，其從子冀州刺史喜諫，不聽。從，才用翻。規弟海陽令翰亦起兵於遼西以應之。海陽縣自漢以來屬遼西郡。平規兄弟以燕兵敗，故叛之。垂遣鎭東將軍餘嵩擊規，嵩敗死。垂自將擊規，至魯口，規棄衆，將妻子及平喜等數十人走渡河，垂引兵還。翰引兵趣龍城，趣，七喩翻。淸河公會遣東陽公根等擊翰，破之，翰走山南。白狼、徐無等山之南。
4三月，庚子，燕主垂留范陽王德守中山，引兵密發，踰靑嶺，經天門，靑嶺蓋卽廣昌嶺，在代郡廣昌縣南，所謂五迴道也。其南層崖刺天，積石之峻，壁立直上，蓋卽天門也。鑿山通道，出魏不意，直指雲中。魏陳留公虔帥部落三萬餘家鎭平城；垂至獵嶺，獵嶺，在夏屋山東北，魏都平城，常獵於此。以遼西王農、高陽王隆爲前鋒以襲之。是時，燕兵新敗，皆畏魏，惟龍城兵勇銳爭先。虔素不設備，閏月，乙卯，燕軍至平城，虔乃覺之，帥麾下出戰，敗死，燕軍盡收其部落。魏王珪震怖欲走，諸部聞虔死，皆有貳心，珪不知所適。虔勇蓋代北，旣敗而死，故諸部皆貳。然天將亡燕，垂繼以殞，此固非人力所能爲也。帥，讀曰率。怖，普布翻。
垂之過參合陂也，見積骸如山，爲之設祭，爲，于僞翻。軍士皆慟哭，聲震山谷。垂慙憤嘔血，由是發疾，乘馬輿而進，頓平城西北三十里。太子寶等聞之，皆引還。燕軍叛者奔吿於魏云：「垂已死，輿尸在軍。」魏王珪欲追之，聞平城已沒，乃引還陰山。魏人有言，「死諸葛走生仲達。」拓跋珪聞慕容垂之死而不敢進，亦類是耳。
垂在平城積十日，疾轉篤，乃築燕昌城而還。水經：燕昌城在平城北四十里。夏，四月，癸未，卒於上谷之沮陽，賢曰：沮陽縣故城，在今嬀州東。沮，音阻。垂年七十一。祕不發喪。丙申，至中山；戊戌，發喪，謚曰成武皇帝，廟號世祖。壬寅，太子寶卽位，寶，字道祐，垂第四子也。大赦，改元永康。
五月，辛亥，以范陽王德爲都督冀·兗·靑·徐·荆。豫六州諸軍事、車騎大將軍、冀州牧，鎭鄴；遼西王農爲都督幷·雍·益·梁·秦·涼六州諸軍事、幷州牧，鎭晉陽。雍，於用翻。又以安定王庫傉官偉爲太師，傉，奴沃翻。夫餘王蔚爲太傅。餘蔚，夫餘王子也，燕王皝破夫餘得之，燕亡，入秦，秦亂，復歸燕，燕主垂封爲扶餘王。甲寅，以趙王麟領尙書左僕射，高陽王隆領右僕射，長樂公盛爲司隸校尉，宜都王鳳爲冀州刺史。
5乙卯，以散騎常侍彭城劉該爲徐州刺史，鎭鄄城。散，悉亶翻。騎，奇寄翻。鄄，吉掾翻。
6甲子，以望蔡公謝琰爲尙書左僕射。望蔡縣屬豫章郡。沈約曰：漢靈帝中平中，汝南上蔡民分徙此城，立縣名上蔡，晉武帝太康元年，更名。宋白曰：以上蔡人思本土，故曰望蔡。
7初，燕主垂先段后生子令、寶，後段后生子朗、鑒，愛諸姬子麟、農、隆、柔、熙。寶初爲太子，有美稱，稱，昌孕翻，名譽也。已而荒怠，中外失望。後段后嘗言於垂曰：燕王垂初娶段氏，以可足渾后之讒而死，後卽位，追尊爲后。復納段氏爲后，故史書後段后以別之。「太子遭承平之世，足爲守成之主；今國步艱難，恐非濟世之才。遼西、高陽二王，陛下之賢子，宜擇一人，付以大業。趙王麟姦詐強愎，愎，弼力翻。異日必爲國家之患，宜早圖之。」寶善事垂左右，左右多譽之，譽，音余。故垂以爲賢，謂段氏曰：「汝欲使我爲晉獻公乎！」晉獻公信驪姬之讒，殺太子申生。段氏泣而退，吿其妹范陽王妃曰：「太子不才，天下所知，吾爲社稷言之，爲，于僞翻。主上乃以吾爲驪姬，何其苦哉！觀太子必喪社稷，喪，息浪翻。范陽王有非常器度，若燕祚未盡，其在王乎！」寶及麟聞而恨之。
乙丑，寶使麟謂段氏曰：「后常謂主上不能守大業，今竟能不？不，讀曰否。宜早自裁，以全段宗！」段氏怒曰：「汝兄弟不難逼殺其母，況能守先業乎！吾豈愛死，但念國亡不久耳。」遂自殺。寶議以段后謀廢適統，適，讀曰嫡。無母后之道，不宜成喪。羣臣咸以爲然。中書令眭邃颺言於朝曰：眭，息惟翻。颺，音揚。大言而疾曰颺。朝，直遙翻。「子無廢母之義，漢安思閻后親廢順帝，事見五十卷漢安帝延光三年。猶得配饗太廟，況先后曖昧之言，虛實未可知乎！」乃成喪。
8六月，癸酉，魏王珪遣將軍王建等擊燕廣甯太守劉亢泥，斬之，廣甯縣，漢屬上谷郡，晉太康中，分置廣甯郡。亢，苦浪翻。徙其部落於平城。燕上谷太守開封公詳棄郡走。詳，皝之曾孫也。
9丁亥，魏賀太妃卒。魏王珪之母也。
10燕主寶定士族舊籍，分辨淸濁，校閱戶口，罷軍營封蔭之戶，悉屬郡縣；軍營封蔭之戶，蓋諸軍庇占以爲部曲者。由是士民嗟怨，始有離心。斯事行之，未必非也；但慕容寶卽位之初，國師新敗，又遭大喪，下之懷反側者多，未可遽行耳。大學曰：物有本末，事有先後，知所先後，則近道矣。
11三河王呂光卽天王位，國號大涼，大赦，改元龍飛；呂光，字世明，略陽氐也，父婆樓，爲苻堅佐命。備置百官，以世子紹爲太子，封子弟爲公侯者二十人；以中書令王詳爲尙書左僕射，著作郞段業等五人爲尙書。
光遣使者拜禿髮烏孤爲征南大將軍、益州牧、左賢王。烏孤謂使者曰：「呂王諸子貪淫，光諸子見於史者，纂、弘、紹、覆。三甥暴虐，光甥石聰譖殺杜進；餘二人當考。遠近愁怨，吾安可違百姓之心，受不義之爵乎！吾當爲帝王之事耳。」乃留其鼓吹、羽儀，吹，昌瑞翻。謝而遣之。
12平規收合餘黨據高唐，高唐縣，自漢以來屬平原郡。燕主寶遣高陽王隆將兵討之；將，卽亮翻。東土之民，素懷隆惠，迎候者屬路。相屬於路也。屬，之欲翻。秋，七月，隆進軍臨河，規棄高唐走。隆遣建威將軍慕容進等濟河追之，斬規於濟北。於濟，子禮翻。平喜奔彭城。
13納故中書令王獻之女爲太子妃。獻之，羲之之子也。羲之，王導之從子。
14魏羣臣勸魏王珪稱尊號，珪始建天子旌旗，出警入蹕，改元皇始。珪，什翼犍之嫡孫，寔之子，詳見一百四卷元年。自苻堅淮、淝之敗，至是十有四年矣，關、河之間，戎狄之長，更興迭仆，晉人視之，漠然不關乎其心。拓跋珪興而南、北之形定矣。南、北之形旣定，卒之南爲北所幷。嗚呼！自隋以後，名稱揚于時者，代北之子孫十居六七矣，氏族之辨，果何益哉！參軍事上谷張恂勸珪進取中原，珪善之。
燕遼西王農悉將部曲數萬口之幷州，將，卽亮翻。之，往也。幷州素乏儲㣥，㣥，丈里翻。是歲早霜，民不能供其食，又遣諸部護軍分監諸胡，監，工銜翻。由是民夷俱怨，潛召魏軍。八月，己亥，魏王珪大舉伐燕，兵無內應與必勝之計，不可大舉。步騎四十餘萬，南出馬邑，踰句注，句，音鉤。旌旗二千餘里，鼓行而進。左將軍鴈門李栗將五萬騎爲前驅，別遣將軍封眞等從東道出軍都，襲燕幽州。魏書官氏志：拓跋詰汾時，餘部諸姓內入者有是賁氏，後改爲封氏。軍都縣，前漢屬上谷郡，後漢屬廣陽郡，晉屬燕國；有軍都關。賢曰：今幽州昌平縣有軍都山，在西北。
15燕征北大將軍、幽·平二州牧、淸河公會母賤而年長，長，知兩翻。雄俊有器藝，燕主垂愛之。寶之伐魏也，垂命會攝東宮事、總錄，禮遇一如太子。總錄，謂總錄朝政也。及垂伐魏，命會鎭龍城，委以東北之任，國官府佐，皆選一時才望。垂疾篤，遺言命寶以會爲嗣；而寶愛少子濮陽公策，意不在會。長樂公盛與會同年，恥爲之下，少，詩照翻。濮，博木翻。樂，音洛。乃與趙王麟共勸寶立策，寶從之。乙亥，立妃段氏爲皇后，策爲皇太子，會、盛皆進爵爲王。策年十一，素憃弱，憃，與戇同，陟降翻，愚也。會聞之，心慍懟。慍，於問翻。懟，直類翻。
九月，章武王宙奉燕主垂及成哀段后之喪葬于龍城宣平陵，成哀后，卽寶所殺後母段氏也。寶詔宙悉徙高陽王隆參佐、部曲、家屬還中山，隆去年自龍城還中山，會實代之，故令遣還其部曲參佐。會違詔，多留部曲不遣。宙年長屬尊，長，知兩翻。會每事陵侮之，見者皆知其有異志。爲寶、會父子相圖張本。
16戊午，魏軍至陽曲，陽曲縣自漢以來屬太原郡。宋白曰：陽曲縣故城，在太原縣北四十五里，後漢末所移也。隋文帝改爲陽直，尋又改爲汾陽縣。乘西山，臨晉陽，遣騎環城大譟而去。騎，奇寄翻。環，音宦。燕遼西王農出戰，大敗，奔還晉陽，司馬慕輿嵩閉門拒之。前有慕輿嵩以謀奉趙王麟爲變而誅。此又一人。農將妻子帥數千騎東走，魏中領將軍長孫肥追之，中領將軍，魏所置，猶魏、晉之中領軍也。帥，讀曰率。及於潞川，嚴：「川」改「州」。獲農妻子。燕軍盡沒，農被創，獨與三騎逃歸中山。被，皮義翻。創，初良翻。
魏王珪遂取幷州。初建臺省，置刺史、太守、尙書郞以下官，悉用儒生爲之。士大夫詣軍門，無少長，皆引入存慰，使人人盡言，少，詩照翻。長，知兩翻。少有才用，咸加擢敍。史言拓跋珪所以能取中原。少，詩沼翻。己未，遣輔國將軍奚收略地汾川，「奚收」，當作「奚牧」。獲燕丹楊王買德及離石護軍高秀和。離石縣自漢以來屬西河郡，燕置護軍以統𥡴胡。以中書待郞張恂等爲諸郡太守，招撫離散，勸課農桑。
燕主寶聞魏軍將至，議于東堂。中山尹苻謨曰：「今魏軍衆強，千里遠鬭，乘勝氣銳，若縱之使入平土，不可敵也，宜杜險以拒之。」苻謨降燕見一百六卷十一年。中書令眭邃曰：「魏多騎兵，往來剽速，剽，匹妙翻。馬上齎糧，不過旬日；宜令郡縣聚民，千家爲一堡，深溝高壘，淸野以待之，彼至無所掠，不過六旬，食盡自退。」尙書封懿曰：「今魏兵數十萬，天下之勍敵也，勍，渠京翻。民雖築堡，不足以自固，是聚兵及粮以資之也。且動搖民心，示之以弱，不如阻關拒戰，計之上也。」趙王麟曰：「魏今乘勝氣銳，其鋒不可當，宜完守中山，待其弊而乘之。」於是修城積粟，爲持久之備。不據險拒戰而嬰城自守，此慕容寶所以敗也。命遼西王農出屯安喜，安喜，前漢之安險縣也，後漢章帝改曰安喜，屬中山郡。軍事動靜，悉以委麟。爲麟叛寶張本。
17帝嗜酒，流連內殿，醒治嚴：「治」改「日」。旣少，言昏醉之時多，醒而治事之時少也。外人罕得進見。見，賢遍翻。張貴人寵冠後宮，冠，古玩翻。後宮皆畏之。庚申，帝與後宮宴，妓樂盡侍；妓，渠綺翻。時貴人年近三十，帝戲之曰：「汝以年亦當廢矣，吾意更屬少者。」近，其靳翻。屬，之欲翻。少，詩照翻。貴人潛怒，向夕，帝醉，寢於淸暑殿，淸暑殿，帝所作。貴人徧飮宦者酒，散遣之，使婢以被蒙帝面，弑之，重賂左右，云「因魘暴崩」。飮，於鴆翻。魘，於琰翻。廣韻曰：睡中魘。毛晃曰：氣窒心懼而神亂則魘。時太子闇弱，會𥡴王道子昏荒，會，工外翻。遂不復推問。復，扶又翻；下同。王國寶夜叩禁門，欲入爲遺詔，侍中王爽拒之曰：「大行晏駕，皇太子未至，敢入者斬！」國寶乃止。爽，恭之弟也。辛酉，太子卽皇帝位，大赦。
安帝幼而不慧，杜預曰：不慧，世所謂白癡。口不能言，至於寒暑飢飽亦不能辨，飮食寢興皆非己出。母弟琅邪王德文，性恭謹，常侍左右，爲之節適，始得其宜。節適，謂事爲之節以適其口體。爲，于僞翻。
初，王國寶黨附會𥡴王道子，王國寶黨附道子，事始一百五卷八年。驕縱不法，屢爲御史中丞褚粲所糾。國寶起齋，侔淸暑殿，孝武帝甚惡之；惡，烏路翻。國寶懼，遂更求媚於帝而疏道子，帝復寵昵之。昵，尼質翻。道子大怒，嘗於內省面責國寶，以劍擲之，舊好盡矣。好，呼到翻。及帝崩，國寶復事道子，與王緖共爲邪諂，道子更惑之，倚爲心腹，遂參管朝權，威震內外，並爲時之所疾。
王恭入赴山陵，每正色直言，道子深憚之。恭罷朝，歎曰：「榱棟雖新，朝，直遙翻；下同。榱，所追翻。秦曰屋椽，齊、魯曰桷，周曰榱。便有黍離之歎！」周大夫行役過故宗廟宮室，盡爲禾黍，故作黍離之詩。緖說國寶，說，輸芮翻。因恭入朝，勸相王伏兵殺之，國寶不許。道子欲輯和內外，乃深布腹心於恭，冀除舊惡；而恭每言及時政，輒厲聲色。道子知恭不可和協，遂有相圖之志。
或勸恭因入朝以兵誅國寶，恭以豫州刺史庾楷士馬甚盛，黨於國寶，憚之，不敢發。王珣謂恭曰：「國寶雖終爲禍亂，要之罪逆未彰，今遽先事而發，必大失朝野之望。況擁強兵竊發於京輦，誰謂非逆！國寶若遂不改，惡布天下，然後順衆心以除之，亦無憂不濟也。」恭乃止。旣而謂珣曰：「比來視君一似胡廣。」謂依違於權姦之間以保祿位。比，毗至翻，近也。珣曰：「王陵廷爭，陳平愼默，但問歲晏何如耳！」謂王陵以廷爭失位，陳平以愼默終能安劉。爭，讀曰諍。
冬，十月，甲申，葬孝武帝于隆平陵。王恭還鎭，將行，謂道子曰：「主上諒闇，闇，讀如陰。冢宰之任，伊、周所難，願大王親萬幾，納直言，放鄭聲，遠佞人。」幾，與機同。遠，于願翻。國寶等愈懼。
18魏王珪使冠軍將軍代人于栗磾、魏書官氏志：拓跋詰汾時，餘部諸姓內入者有勿忸于氏，後改爲于氏。冠，古玩翻。磾，丁奚翻。寧朔將軍公孫蘭帥步騎二萬，潛自晉陽開韓信故道。韓信自井陘伐趙之故路也。帥，讀曰率。騎，奇寄翻。己酉，珪自井陘趨中山。李先降魏，去年，李先自西燕歸燕。趨，七喩翻。降，戶江翻。珪以爲征東左長史。
19西秦涼州牧軻彈與秦州牧益州不平，軻彈奔涼。
20魏王珪進攻常山，拔之，獲太守苟延；自常山以東，守宰或走或降，諸郡縣皆附於魏，惟中山、鄴、信都三城爲燕守。中山，燕都，慕容德守鄴，慕容鳳守信都，皆重鎭也。爲，于僞翻。十一月，珪命東平公儀將五萬騎攻鄴，冠軍將軍王建、左將軍李栗攻信都。戊午，珪進軍中山；己未，攻之。燕高陽王隆守南郭，帥衆力戰，自旦至晡，殺傷數千人，魏兵乃退。珪謂諸將曰：「中山城固，寶必不肯出戰，急攻則傷士，久圍則費糧，不如先取鄴、信都，然後圖之。」丁卯，珪引兵而南。
章武王宙自龍城還，聞有魏寇，馳入薊，與鎭北將軍陽城王蘭乘城固守。蘭，垂之從弟也。從，才用翻。魏別將石河頭攻之，不克，魏書官氏志：拓跋詰汾時，餘部諸姓內入者有嗢石蘭氏，後爲石氏。退屯漁陽。漁陽縣，漢屬漁陽郡，晉省。
珪軍于魯口，博陵太守申永奔河南，高陽太守崔宏奔海渚。海渚，海中州也。珪素聞宏名，遣騎追求，獲之，以爲黃門侍郎，與給事黃門侍郞張袞對掌機要，創立制度。爲崔宏父子貴顯於魏張本。博陵令屈遵降魏，屈，居勿翻。降，戶江翻。珪以爲中書令，出納號令，兼總文誥。
燕范陽王德使南安王靑等夜擊魏軍於鄴下，破之，魏軍退屯新城。新城，卽燕主垂攻鄴所築者也。靑等請追擊之，別駕韓𧨳曰：𧨳，音卓。「古人先計而後戰。魏軍不可擊者四：懸軍遠客，利在野戰，一也；深入近畿，頓兵死地，二也；前鋒旣敗，後陣方固，三也；彼衆我寡，四也。官軍不宜動者三：自戰其地，一也；自戰其地者，衆易敗散。動而不勝，衆心難固，二也；城隍未修，敵來無備，三也。今魏無資糧，不如深壘固軍以老之。」德從之，召靑還。靑，詳之兄也。
十二月，魏遼西公賀賴盧帥騎二萬會東平公儀攻鄴。賴盧，訥之弟也。爲賀賴盧降慕容德張本。按魏書官氏志，內入諸姓有賀賴氏，北方有賀蘭氏，後皆爲賀氏，蓋內入者爲賀賴氏，留北方者爲賀蘭氏。「蘭」、「賴」語轉耳。又匈奴諸種亦有賀賴氏。
魏別部大人沒根有膽勇，魏王珪惡之。惡，烏路翻。沒根懼誅，己丑，將親兵數十人降燕，燕主寶以爲鎭東大將軍，封鴈門公。沒根求還襲魏，寶難與重兵，給百餘騎。沒根效其號令，夜入魏營，至中仗，珪乃覺之，狼狽驚走，沒根以所從人少，不能壞其大衆，多獲首虜而還。史言慕容寶不能因降人爲間以破魏。少，詩沼翻。壞，音怪。
21楊盛遣使來請命；詔拜盛鎭南將軍、仇池公。盛表苻宣爲平北將軍。
22是歲，越質詰歸帥戶二萬叛西秦降于秦，越質詰歸降西秦，見上卷十六年。帥，讀曰率；下同。秦人處之成紀，成紀縣自漢以來屬天水郡。處，昌呂翻。拜鎭西將軍、平襄公。
23秦隴西王碩德攻姜乳於上邽，乳率衆降。秦以碩德爲秦州牧，鎭上邽；徵乳爲尙書。強熙、權千成帥衆三萬共圍上邽，碩德擊破之，熙奔仇池，遂來奔。碩德西擊千成於略陽，千成降。
24西燕旣亡，其所署河東太守柳恭等各擁兵自守。秦主興遣晉王緖攻之，恭等臨河拒守，緖不得濟。
初，永嘉之亂，汾陰薛氏聚其族黨，阻河自固，不仕劉、石。及苻氏興，乃以禮聘薛彊，拜鎭東將軍，彊引秦兵自龍門濟，魏土地記曰：梁山北有龍門山，大禹所鑿，通孟津河口，廣八十步，巖際鐫迹，遺功尙存。梁山在馮翊夏陽縣西北。遂入蒲阪，恭等皆降，興以緖爲幷、冀二州牧，鎭蒲阪。
王崇武標點容肇祖聶崇岐覆校"